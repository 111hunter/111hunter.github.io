# 人知其神而神，不知其不神之所以神


观天之道，执天之行，尽矣。

天有五贼，见之者昌。五贼在心，施行于天，宇宙在乎手，万物生乎身。

天性，人也；人心，机也；立天之道以定人也。

天发杀机，斗转星移；地发杀机，龙蛇起陆；人发杀机，天地反覆；天人合发，万化定基。

性有巧拙，可以伏藏。九窍之邪，在乎三要。可以动静。火生于木，祸发必克，奸生于国，时动必溃；知之修练，谓之圣人。

天地万物之盗；万物人之盗；人万物之盗也。三盗既宜，三才既安。故曰：食其时，百骸理；动其机，万化安。

人知其神而神，不知其不神之所以神。日月有数，大小有定，圣功生焉，神明出焉。其盗机也，天下莫不能见，莫不能知。君子得之固躬，小人得之轻命。

瞽者善听，聋者善视。绝利一源，用师十倍；三反昼夜，用师万倍。心生于物，死于物，机在目。天之无恩而恩生，迅雷烈风，莫不蠢然。

至乐性馀，至静则廉。天之至私，用之至公。禽之制在炁。死者生之根，生者死之根。恩生于害，害于恩。愚人以天地文理圣，我以时物文理哲。人以愚虞圣，我以不愚虞圣。人以奇期圣，我以不奇期圣。

自然之道静，故天地万物生。天地之道浸，故阴阳胜。阴阳相推，而变化顺矣。

是故圣人知自然之道不可违，因而制之。至静之道，律历所不能契。爰有奇器，是生万象。八卦甲子，神机鬼藏。阴阳相胜之术，昭昭乎进乎象矣。

**推荐阅读**

- [见山、见雾、见本来](https://www.bilibili.com/video/BV18AN8zhE3j?spm_id_from=333.788.videopod.sections&vd_source=21db84374de3d6785c04b0329b69e5e5)

<!-- - [什么是禅，什么是道？什么是爱？什么是觉？](https://www.bilibili.com/video/BV1VcQzYTEYD/?spm_id_from=333.1007.top_right_bar_window_custom_collection.content.click&vd_source=21db84374de3d6785c04b0329b69e5e5) -->
